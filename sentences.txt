অব্যবহৃত ইন্টারনেট ডেটা ফেরত না দেওয়া ও কল ড্রপ হওয়াসহ মোবাইল অপারেটরদের সেবার নিম্নমান নিয়ে অসন্তোষ প্রকাশ করেছেন ডাক ও টেলিযোগাযোগমন্ত্রী মোস্তাফা জব্বার। 
মোস্তাফা জব্বার বলেন, ‘গ্রাহকেরা টাকা দিয়ে ইন্টারনেট কিনে তা ব্যবহার করতে পারছেন না। এটা একধরনের প্রতারণা।’ 
অ্যাসোসিয়েশন অব মোবাইল টেলিকম অপারেটরস অব বাংলাদেশ (অ্যামটব) ও বাংলাদেশ ইন্টারনেট গভর্নেন্স ফোরাম (বিআইজিএফ) টেলিকম খাতের করনীতি ও ইকোসিস্টেম নিয়ে যৌথভাবে আয়োজিত নীতি–সংলাপে এসব কথা বলেন ডাক ও টেলিযোগাযোগমন্ত্রী মোস্তাফা জব্বার। বুধবার রাজধানীর সোনারগাঁও হোটেলে সংলাপটি অনুষ্ঠিত হয়। 
সংলাপে মন্ত্রী মোস্তাফা জব্বার বলেন, ‘বেশ কিছু অপারেটরের সিম দিয়ে আমি ঠিকভাবে কথা বলতে পারিনি। 
কল করলে কথার মাঝখানে তা কেটে যায়। কল ড্রপের জন্য গ্রাহকদের ক্ষতিপূরণ দেওয়া উচিত। 
ক্ষতিপূরণ না দিলে তা যৌক্তিক হবে না। এটা কোনো ব্যবসায়িক নীতি হতে পারে না।’
